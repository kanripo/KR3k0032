# -*- mode: mandoku-view -*-
#+TITLE: 玉海
#+DATE: 2019-03-29 20:25:16.808958
#+PROPERTY: ID KR3k0032
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷一百四十六
<pb:KR3k0032_WYG_146-1a>¶
欽定四庫全書¶
　玉海卷一百四十六¶
　　　　　　　　　　　　宋　王應麟　撰¶
　兵制¶
車戰¶
¶
　六韜車者軍之羽翼也所以陷堅陣要强敵遮北走¶
　也　陳祥道曰古之用兵也險野人為主易野車為¶
　主則險野非不用車而主於人易野非不用人而主¶
　於車車之於戰動則足以衝突止則足以營衞將卒¶
<pb:KR3k0032_WYG_146-1b>¶
　有所芘兵械衣裝有所齎昔周伐鄭為魚麗之陣先¶
　偏後伍伍承彌縫邲之戰楚君之戎分為二廣廣有¶
　一卒卒偏之兩楚巫臣使於吳以兩之一卒適吳舍¶
　偏兩之一焉考之周禮五伍為兩四兩為卒司馬法¶
　二十五人為兩百人為卒卒兩則人也偏則車也杜¶
　預十五乗為大偏九乗為小偏其尤大者又有二十¶
　五乗之偏則鄭魚麗之偏二十五乗之偏也楚二廣¶
<pb:KR3k0032_WYG_146-2a>¶
　之偏十五乗之偏也巫臣所舍之偏九乗之偏也先¶
　偏後伍伍從其偏也卒偏之兩兩從其偏也先其車¶
　足以當敵後其人足以待變則古者車戰之法畧可¶
　知也¶
¶
黄帝兵車¶
¶
栁文貞符於是有聖人焉曰黄帝遊其兵車交貫乎其¶
内¶
古今注黄帝與蚩尤戰涿鹿之野蚩尤作大霧兵士皆¶
迷於是作指南車　志林黄帝令風后法斗機作指南¶
<pb:KR3k0032_WYG_146-2b>¶
車以别四方¶
¶
夏鈎車　殷寅車　周元戎¶
¶
詩六月元戎十乗注夏后氏曰鈎車先正也殷曰寅車¶
先疾也周曰元戎先良也箋鈎鈎鞶行曲直有正也寅¶
進也二者及元戎皆可以先前啟突敵陳之前行其制¶
之同異未聞正義周禮革路無鈎此特設鈎故以名車¶
　明堂位鈎車夏后氏之路也注鈎有曲輿正義輿則¶
<pb:KR3k0032_WYG_146-3a>¶
車牀曲輿謂曲前闌也虞質未有鈎矣　　司馬法天¶
子之義第二戎車夏后氏曰鈎車先正也(兵車也)書曰戎¶
車三百兩詩曰戎車既安如輊如軒是也三代之名獨¶
見此書異同之制傳記未詳鈎者非謂馬飾鈎鞶因以¶
名車也葢謂此車鈎曲盤旋其行曲直有正可以定兩¶
端凖行列正縱横夏后正徳未用兵刃先自正而已殷¶
曰寅車先疾也(寅進)此車能進取逺道先行疾擊啟途突¶
陣周元戎先良也(元大也良善也釋大車之善者在軍前啟突敵陣之前如鈎車六月詩曰)¶
(元戎十乗以先啟行是也)六月詩毛萇注同　史記三王世家虛御¶
<pb:KR3k0032_WYG_146-3b>¶
府之藏以賞元戎注毛傳曰云云¶
¶
殷良車¶
¶
呂氏春秋(原闕)¶
周禮良車散車不在等者其用無常注不在等者謂若¶
今輜車後户之屬作之有功有沽䟽輜車與古者從車¶
所載輜重財貨之車皆車後開户故舉以說之¶
¶
文王田車¶
¶
<pb:KR3k0032_WYG_146-4a>¶
六韜(原闕)¶
¶
周戎車¶
¶
牧誓武王戎車三百兩注兵車百夫長所載車稱兩一¶
車歩卒七十二人凡二萬一千人舉全數正義一車歩¶
卒七十二人司馬法文也車有七十二人三百乗凡二¶
萬一千人計車有七十二人三百乗當有二萬一千六¶
百人孔畧六百而不言故云舉全數依周禮大司馬法¶
天子六軍出自六鄉凡起徒役無過家一人故一鄉出¶
一軍鄉為正遂為副若鄉遂不足則召兵于邦國則司¶
<pb:KR3k0032_WYG_146-4b>¶
馬法六十四井為甸計有五百七十六夫共出長轂一¶
乗甲士三人歩卒七十二人至於臨敵對戰布陣之時¶
則依六鄉軍法五人為伍五伍為兩四兩為卒五卒為¶
旅五旅為師五師為軍故左傳云先偏後伍又云廣有¶
一卒卒偏之兩非直人數如此車數亦然故周禮云乃¶
㑹車之卒伍鄭云車亦有卒伍左傳杜注云車二十五¶
乗為偏是車亦為卒伍之數也則一車七十二人者自¶
<pb:KR3k0032_WYG_146-5a>¶
計元科兵之數科兵既至臨時配割其車雖在其人分¶
散前配車之人臨戰不得還屬本車當以虎賁甲士配¶
車而戰　周禮戎右掌戎車之兵革使傳王命于陳中¶
　戎僕掌教戎車　考工記兵車之輪六尺有六寸注¶
革路　車人兵車轂長三尺三寸　詩采薇戎車既駕¶
四牡業業　出車箋出我戎車於所牧之地　采芑方¶
叔率止四騏翼翼路車有奭箋率者率此戎車士卒而¶
行也　六月戎車既飭(箋革路之等其等有五)織文鳥章白斾央¶
央元戎十乗以先啟行(傳元大也夏后氏曰鈎車先正也殷曰寅車先疾也周曰元戎)¶
<pb:KR3k0032_WYG_146-5b>¶
　先良也(建鳥章白斾者鳥章畫急疾之鳥鄭志答張逸云鳥隼是也白斾繼旐者謂絳帛猶通帛為旃亦是)¶
(絳也此旟而言旐者散則通名軍前曰啟後曰殿元戎十乗以先軍行之前者所謂選鋒也元戎甲士三人同)¶
(載左持弓右持矛中御戈殳㦸矛挿於輢上)戎車既安如輊如軒(輊車之覆而前也軒)¶
(車之却而後也戎車既安正矣從後視之如輊從前視之如軒是適調也)檀車煌煌注檀木¶
之堅者以為兵車煌煌明也　考工記車有六等之數¶
車軫四尺謂之一等戈柲六尺有六寸既建而迆崇¶
於軫四尺謂之二等人長八尺崇於戈四尺謂之三等¶
<pb:KR3k0032_WYG_146-6a>¶
殳長尋有四尺崇於人四尺謂之四等車㦸常崇¶
於殳四尺謂之五等酋矛常有四尺崇於㦸四尺¶
謂之六等注此所謂兵車也軫輿後横木崇髙也¶
八尺曰尋倍尋曰常殳長丈二戈殳㦸皆挿車輢¶
輢車傍也鄭司農云迆讀為倚移從風之移謂著¶
戈於車邪傍也酋發聲直謂矛疏有刃曰戈矛㦸¶
無刃曰殳殳主擊戈矛㦸主刺　周書序武王率¶
六州之兵車三百五十乘以滅殷作尅殷　曲禮¶
兵戈不式武車結旌　六韜武王問於太公曰以¶
<pb:KR3k0032_WYG_146-6b>¶
車與騎步所當㡬何公曰易戰之法一車當步卒¶
八十人一車當六騎置軍之吏數五車而長十車¶
而一吏五十車而一率百乘而一將易戰之法五¶
車為列前後相去四十步左右十步險戰之法車¶
必循道十車為聚二十車為屯前後相去二十步¶
左右六步隊間三十六步五車一長縱横相去一里若¶
返故道選車士之法取年四十以下長七尺五寸已上¶
<pb:KR3k0032_WYG_146-7a>¶
走能逐馬及馳而乗之前後左右上下周旋能超乗持¶
旌旗力彀八石弩射前後皆便習者武車之士不可不¶
厚也車戰之地凡車之死地有十其勝地有八¶
或曰古者戰陣士卒必與車乗相麗左傳云卒乗輯睦¶
公乗無人卒列無長車馳卒奔乗晉師先偏後伍亦為¶
卒乗列故毁車崇卒必有自來而古書未有記戰騎者¶
要之升陑入隧山澗稠阻非車所能用其必藉卒以濟¶
而未嘗不屬於車乗耳武王革車三百兩虎賁三百人¶
自百夫長以上皆乗車非車外又有虎賁之士也六韜¶
<pb:KR3k0032_WYG_146-7b>¶
均兵分車歩騎各有屬險戰之法十車為聚二十車為¶
屯前後相去二十歩左右六歩夫險形豈有相似者乃¶
與平地一槩區截已是虛談易戰一車當歩八十人一¶
騎歩卒八人一車當十騎險一車當歩卒四十人一騎¶
當歩卒四人一車當六騎夫車歩騎相當得勢者勝安¶
有定形不然車之所躪騎之所馳何止當幾人而已徒¶
以易險兩字對相裁减不待知兵知其繆也戰騎出匈¶
<pb:KR3k0032_WYG_146-8a>¶
奴所謂控弦引弓管子載騎寇始服專指北狄唐太宗¶
謂蕃兵唯勁馬奔衝者六國時燕趙邊胡始用之秦遂¶
有騎卒將曹操始為戰騎陷騎遊騎之法且云車徒常¶
教以正騎隊常教以竒此書論戰騎翼其兩傍掩其前¶
後全是後代裹陣拐子馬事非古法也¶
¶
周戎路　五戎　廣車　闕車　苹車　輕車¶
¶
春官車僕掌戎路之萃廣車之萃闕車之萃苹車之萃¶
輕車之萃凡師共革車各以其萃㑹同亦如之注萃猶¶
副也此五者皆兵車所謂五戎也戎路王在軍所乗也¶
<pb:KR3k0032_WYG_146-8b>¶
廣路横陳之車也闕車所用補闕之車也苹猶屏也所¶
用對敵自蔽隠之車也輕車所用馳敵致師之車也春¶
秋傳公喪戎路其君之戎分為二廣則諸侯戎路廣車¶
也孫子八陣有苹車之陳又曰馳車千乗五者之制及萃數¶
未盡聞故書苹作平杜子春云平車當為軿車其字當¶
為苹廵守及兵車之㑹則王乗戎路乗車之㑹王雖乗¶
金路猶共以從疏月令季秋習五戎鄭注以五戎為弓¶
<pb:KR3k0032_WYG_146-9a>¶
矢殳矛戈㦸戎路即戎車則巾車所謂革路也巾車所¶
掌五戎之正此所掌五戎之倅革車亦五戎之總名¶
夏官戎僕掌馭戎車　春官巾車王之五路革路龍勒條¶
纓五就建大白以即戎注即戎謂兵事　左傳王賜晉¶
侯戎輅之服注戎車也襄十四年欒鍼曰吾有二位於¶
戎路　月令孟秋乗戎路¶
¶
周革車¶
¶
車僕凡師共革車各以其萃㑹同亦如之注循守及兵¶
車之㑹則王乗戎路　戎右㑹同充革車注充車左¶
<pb:KR3k0032_WYG_146-9b>¶
孟子武王之伐殷也革車三百兩虎賁三千人　漢張良¶
傳武王殷事已畢偃革為軒注革者兵車革路¶
¶
周扶胥車¶
¶
六韜將甲士萬人法用武衡大扶胥廣二丈百二十具¶
一名行馬¶
¶
魯戎車¶
¶
詩泮水戎車孔博徒御無斁注僖公以此兵衆伐淮夷¶
<pb:KR3k0032_WYG_146-10a>¶
而勝之　閟宮公車千乗朱英綠縢二矛重弓注兵車¶
之法左人持弓右人持矛中人御　左傳襄十年晉荀¶
偃士匄請伐偪陽弗克孟氏之臣秦堇父輦重如¶
役狄虒彌(魯人)建大軍之輪而䝉之以甲以為櫓左¶
執之右㧞㦸以成一隊　宋華元甲車六百六十¶
乗　左傳昭十三年晉侯治兵于邾南甲車四千¶
乗¶
¶
晉衝車¶
¶
詩與爾臨衝臨衝茀茀注臨車衝車(孔氏曰臨者在上臨下名衝者)¶
<pb:KR3k0032_WYG_146-10b>¶
(在旁突之稱)　荀子渠衝入穴而求利注渠大也攻城之¶
大車¶
¶
晉廣車　軘車¶
¶
左傳襄十一年鄭人賂晉侯以廣車軘車淳十五乗甲¶
兵備凡兵車百乗注廣車軘車皆兵車名淳耦也他兵¶
車及廣軘共百乗　　宣十二年晉人懼魏錡趙旃之¶
怒楚師使軘車逆之　襄二十四年晉張骼輔躒求御¶
<pb:KR3k0032_WYG_146-11a>¶
於鄭鄭人卜宛射犬吉使御廣車而行　定十¶
三年齊侯欲與衛侯乘與之宴而駕乗廣載甲¶
馬使告曰晉師至矣　成七年晉申公巫臣使¶
于呉以兩之一卒適呉舍偏兩之一焉與其射御¶
教呉乘車教之戰陳教之叛楚　廬人為廬器六¶
建既備車不反覆謂之國工注六建五兵與人也¶
　易氏曰詩伯也執殳為王前驅鄭氏引此文箋¶
之則車六等為前驅所建可知其兵有四戈秘既¶
建而迆止戈為武之義殳車㦸酋矛皆置之車傍¶
<pb:KR3k0032_WYG_146-11b>¶
備而不用之義觀兵車之制先王不急於用兵可¶
知矣　司馬法曰夏后氏謂輦曰余車殷曰胡奴¶
車周曰輜輦一斧一斤一鑿一梩一鋤又曰夏后¶
后二十人而輦殷十八人周十五人説者以為夏¶
出師不踰時殷踰時周歴時故前世輦少後世輦¶
多¶
¶
楚左右廣¶
¶
<pb:KR3k0032_WYG_146-12a>¶
左傳宣十二年欒武子曰楚在軍無日不討軍實而申¶
儆之其君之戎分為二廣廣有一卒卒偏之兩右廣初¶
駕數及日中左則受之以至于昏内官序當其夜以待¶
不虞楚子為乗廣三十乗分為左右右廣雞鳴而駕日¶
中而說左則受之日入而說注十五乗為一廣司馬法¶
百人為卒二十五人為兩車十五乗為大偏今廣十五¶
乗亦用舊偏法復以二十五人為承副(鄭氏曰廣平横陳之車)¶
楚子使潘黨率游闕四十乗(游車補闕者)從唐侯以為左拒¶
王見右廣將從之乗屈蕩尸之自是楚乗廣先左晉人¶
<pb:KR3k0032_WYG_146-12b>¶
或以廣隊不能進楚人惎之脫扄少進馬還又惎之㧞¶
斾投衡疏此言晉人廣隊¶
¶
楚樓車　巢車¶
¶
左傳宣十五年解揚登諸樓車注樓車車上望櫓成十¶
六年楚子登巢車以望晉軍注巢車上為櫓說文作轈¶
云兵車髙如巢以望敵也¶
¶
齊革車¶
¶
<pb:KR3k0032_WYG_146-13a>¶
齊語管子曰四鄰大親正其封疆南至&KR2148;隂西至于濟¶
北至于河東至于紀&KR0566;有革車八百乗注八當為六齊¶
法以五十人為小戎車八百乗當有四萬人齊三軍士¶
三萬人而車多者其副貳倍從之車也或者八當為六¶
左傳襄二十三年齊侯伐衞先驅申驅貳廣啟胠大殿¶
注先驅前鋒軍申驅次前軍貳廣公副車左翼曰啟右翼¶
曰胠大殿後軍正義服䖍引司馬法大前驅啟乗大晨¶
倅車焉大晨大殿也　吳起為革車掩户輓輪籠轂¶
左傳衛文公元年革車三十乗季年有三百乗¶
<pb:KR3k0032_WYG_146-13b>¶
昭公八年大蒐于紅自根牟至于裔衛革車千¶
乗¶
車戰之法春秋如韓原之戰輅秦伯將止之鞌之戰韓¶
厥中御而從齊侯鄢陵之戰郤至御楚子韓厥從鄭伯¶
邲之戰楚子乗廣以逐趙旃用車以戰而使敵人便得¶
與吾元帥相接則是環衞之車不設也葢古者車戰之¶
法前後整齊必有䕶衞前後行列元帥未易動揺也至¶
<pb:KR3k0032_WYG_146-14a>¶
春秋列國用之徃徃軍伍不整而元帥每以車逐利混¶
然左右率無定法故敵人得以及之終春秋之世致敗¶
者未有不由車戰之無法而輕動揺也惟繻葛之戰二¶
拒用事若原繁髙渠彌以中軍奉公未嘗輕動揺深得¶
古法¶
¶
秦小戎¶
¶
詩小戎俴收(收軫也)五楘梁輈(楘厯錄也梁輈輈上鈎衡也一輈五束束有厯錄)¶
游環脅驅(游環靷環也所以止出也脅驅慎駕具所以止入也)隂靷鋈續(隂揜軓也靷所)¶
(以引也鋈白金也續靷也)文茵暢轂(文茵虎皮也暢轂長轂也)駕我騏馵(騏騏文也左足)¶
<pb:KR3k0032_WYG_146-14b>¶
(白曰馵)四牡孔阜六轡在手騏駵是中騧驪是驂(黄馬黑喙曰騧)¶
(赤身黑鬛曰駵中中服也驂兩騑也)龍盾之合(畫龍其盾合而載之)鋈以觼軜(軜驂内轡)¶
(也觼以白金為飾)俴駟孔羣(四介馬也)厹矛鋈錞(厹三隅矛也錞鐏也)䝉伐有¶
苑(䝉討羽也伐中干也)虎韔鏤膺(韔弓室也膺馬帶也)交韔二弓(交二弓於韔中也)¶
竹閉緄縢(閉紲緄䋲縢約也)注小戎兵車也　天子戎車謂之¶
元戎諸侯謂之小戎¶
¶
漢車司馬¶
¶
<pb:KR3k0032_WYG_146-15a>¶
功臣表王競以車司馬從注張晏曰主官車　競史記¶
作竟¶
¶
漢郡國車士　輕車¶
¶
馮唐傳文帝拜唐為車騎都尉主中尉及郡國車士¶
晁錯傳言兵事曰平地通道則以輕車材官制之¶
宣紀本始二年調關東輕車救烏孫　霍光傳發材官¶
輕車送葬¶
¶
漢軨獵車¶
¶
宣紀元平元年七月太僕以軨獵車奉迎曾孫入未央¶
<pb:KR3k0032_WYG_146-15b>¶
宮注軨獵小車前有曲輿不衣也師古曰未備天子車¶
駕且取其輕便耳　夏侯嬰以兵車破李由　李¶
陵傳卒與虜遇陵以大車為營引士於内千弩俱¶
發¶
¶
漢輕車　武剛車¶
¶
輿服志輕車古之戰車也洞朱輪輿不巾不葢建矛㦸¶
幢麾&KR1945;輒弩箙藏在武庫大駕法駕出射聲校尉司馬史¶
<pb:KR3k0032_WYG_146-16a>¶
士載以次屬車在鹵簿中諸車有矛㦸其飾幡斿旗幟¶
皆五采制度從周禮吳孫兵法云有巾有葢謂之武剛¶
車武剛車者為先驅又為屬車輕車為後殿焉　史記¶
霍去病傳大將軍令武剛車自環為營注有巾有葢謂¶
之武剛車　張晏曰武剛車兵車也　公孫賀傳以輕¶
車出雲中¶
¶
漢戎車¶
¶
輿服志戎車其飾皆如之蕃以矛麾金鼔羽析幢翳&KR1945;¶
胄甲弩之箙注漢制度曰戎立車以征伐周官其矢箙¶
<pb:KR3k0032_WYG_146-16b>¶
通俗文曰箭箙謂之歩义干寳亦曰今之歩义¶
¶
漢元戎¶
¶
史記三王世家虛御府之藏以賞元戎注詩曰元戎十¶
乗韓嬰章句曰元戎大戎謂兵車也車有大戎十乗謂車¶
縵輪馬被甲衡扼之上盡有劒㦸名曰陷軍之車所以¶
冐突先啟敵家之行伍也毛傅云周曰元戎先良也¶
竇憲傳燕然銘曰元戎輕武長轂四分注元戎兵車輕¶
<pb:KR3k0032_WYG_146-17a>¶
武言疾也　漢叙傳衝輣閑閑輣音彭兵車名¶
¶
漢樓櫓戰車¶
¶
後南匈奴傳初光武造戰車可駕數牛上作樓櫓置於¶
塞上時人見者或相謂曰䜟言漢九世當却北狄地千¶
里豈謂此耶其後果拓地焉¶
¶
漢獲車¶
¶
禮儀志立秋之日自郊禮畢始揚威武其儀乗輿御戎¶
路射牲大宰令謁者各一人載獲車馳駟送陵廟¶
<pb:KR3k0032_WYG_146-17b>¶
漢馬車¶
¶
段熲以騎五千歩萬人車三千兩三冬二夏大破諸羌¶
　楊璇為零陵守制車數十乗以禦賊¶
¶
魏霹靂車¶
¶
魏志袁紹在官渡起土山射曹公營曹公發石擊紹樓¶
皆破紹衆呼為霹靂車　魏武新書攻車七十五人守¶
一隊共二十五人田豫與虜戰亦用車而戰詳見陣法¶
諸葛亮圍陳倉使人說郝昭不下昭兵纔千餘人亮進¶
<pb:KR3k0032_WYG_146-18a>¶
攻之起雲梯衝車臨城昭以火箭逆射其梯又以繩連¶
石磨壓其衝車衝車折亮乃更為井闌百尺以射城中¶
以土瓦填塹欲直攀城昭又於内築重墻亮又為地突¶
欲踊出於城裏昭又於城内穿地横截晝夜相攻拒二¶
十餘日¶
¶
晉偏箱車¶
¶
馬隆傳虜陷涼州河西斷絶隆請募勇士三千人鼓行¶
而西以隆為武威太守隆募限腰引弩二十六鈞弓四¶
鈞立標簡試得三千五百人請自至武庫選仗於是西¶
<pb:KR3k0032_WYG_146-18b>¶
渡温水樹機能等衆數萬乗險設伏以拒之隆依八陣¶
圖作偏箱車地廣則鹿角車營路狹則為木屋施於車¶
上且戰且前弓矢所及應弦而倒或夾道累磁石賊負¶
鐵鎧行不得前　太宗李靖問對晉馬隆討涼州亦¶
是依八陣圖作偏箱車地廣則用鹿角車營路狹¶
則為木屋施於車上且戰且前信手正兵古人所¶
重乎又曰偏箱鹿角兵之大要一則治刁一則前¶
<pb:KR3k0032_WYG_146-19a>¶
拒一則束部伍三者迭相為用斯馬隆得古法深¶
矣¶
¶
晉發石軍¶
¶
陶侃傳杜弘據臨賀因機乞降弘遂與温邵反侃直至¶
廣州弘遣使偽降侃知其詐先於封口起發石車俄而¶
弘率輕兵至侃追擊破之　劉𥙿伐南燕以車四千乗¶
為左右翼方軌徐進敗之𥙿伐秦假道於魏魏遣軍邀¶
之𥙿遣白直隊主丁午日帥仗士七百人車百乗渡北¶
岸去水百餘歩為却月陣¶
<pb:KR3k0032_WYG_146-19b>¶
¶
唐戎輅¶
¶
李勣傳勣從太宗平竇建徳降王世充振旅而還皆服¶
金甲乗戎輅告㨗於太廟　禇遂良諫伐髙麗翔旝¶
雲輣(蒲庚反)兵車也　李靖問對草淺地堅可馳可¶
突¶
¶
唐狻猊車¶
¶
實錄天寳十三載哥舒翰節度隴右造戰車䝉以狻猊¶
<pb:KR3k0032_WYG_146-20a>¶
象擊刺於後行則載兵甲止則為營陣或塞險道以遏¶
奔衝居一年陳兵一萬開廣埸以習戰教其坐作進退¶
之法收黄河九曲　馬燧傳大厯中為河東節度使造¶
甲者必令長短三等稱其所衣以便進趨又造戰車䝉¶
(一作冒)以狻猊象列㦸於後行以載兵甲止則為營陣或¶
塞險阨以遏奔衝器械無不犀利　宋范仲淹言唐馬¶
燧造戰車行則載甲兵止則為營陣或塞險以遏奔衝¶
調露元年突厥反裴行儉為定襄大總管討之行儉詐¶
為糧車三百乗伏壯士五軰齎陌刀勁弩以羸兵挽進¶
<pb:KR3k0032_WYG_146-20b>¶
又伏精兵衝其後虜果掠車羸兵走險賊驅就水草解¶
鞍收馬方取糧車中壯士突出伏兵至殺獲幾盡自是¶
糧車無敢近者¶
¶
唐櫑石車¶
¶
李光弼傳至徳初守太原史思明來攻光弼徹民屋為¶
櫑石車車二百人挽之石所及輒數十人賊死傷十二¶
三¶
<pb:KR3k0032_WYG_146-21a>¶
¶
乾徳輕車¶
¶
(原闕)¶
¶
咸平吳淑車戰法¶
¶
咸平四年十一月辛巳秘閣校理吳淑上䟽請復古車¶
戰之法臣以車戰之利自古有之故衞青李陵田豫馬¶
隆及漢光武與虜戰皆用車而勝近事符彦卿破虜陽¶
城亦以拒馬為行寨因大風出其不意開拒為出騎兵¶
掩擊之惟天寳祿山之亂房琯於潼關陳車以戰遂致¶
敗績葢狹隘之地非用車之所也夫匈奴所長者騎兵¶
<pb:KR3k0032_WYG_146-21b>¶
也必湏平原廣野雲布霧散馳逐徃來士卒前無所依¶
後無所據故胡騎雷動颷至易致退縮茍非連車以制¶
之則何以禦其奔突哉故用車戰為便其制取常用車¶
接其衡扼駕以牛馬布為方陣四面皆然東西鱗次前¶
後櫛比車上置槍以刃外向又垂皮革以防火攻列士¶
卒於車外前行持槍楯後行持弓弩賊至令兵士上車¶
每車載四人皆持弩車之内數十歩間建六車或四車¶
<pb:KR3k0032_WYG_146-22a>¶
上為重樓施强弩賊至擊鼓為節以射之虜不能犯必¶
當散去乃出騎兵擊之此中國制虜之要術也夫人平¶
居猶復謹藩籬固關鍵以備不虞何況當胡虜之戰陣¶
禦突騎之輕剽而無所蔽䕶哉夫人之被甲鎧所以蔽¶
䕶其身也而戰之用車亦一陣之甲鎧也夫鱗介之蟲¶
肌肉在内鱗介在外所以自蔽豈可使肌肉居外而鱗¶
介反在内乎夫用車以戰亦一陣之鱗甲也故可以行¶
則載甲止為營陣賊至則斂兵附車以拒之賊退則乗¶
勝出兵以擊之用竒掩襲見可而進故出藉此為¶
<pb:KR3k0032_WYG_146-22b>¶
所歸之地入則以此為所居之宅故人心有依據¶
不懼胡騎之陵突也　景徳初契丹入寇李繼隆¶
以澶淵不足守命掘濠塹以大車數十乗環之歩¶
騎處中¶
¶
至和戰車法¶
¶
至和二年二月壬申以汾州團練推官郭固為衞尉寺¶
丞初知并州韓琦言固嘗造車戰法今以固所說就民¶
<pb:KR3k0032_WYG_146-23a>¶
車約古制為之臨陣禦敵緩急易集其車前銳後方置¶
七鎗(或作槍)以為前後二拒此馬燧戰車以刺㦸於後行¶
載兵甲止為營陣者也古有鹿角車以戈㦸在前故有¶
鹿角之號今前後俱挿鎗者擬此也又以民車之箱增¶
為重箱髙四尺四寸前後二户髙與箱等用革輓之吳¶
起所謂革車掩户輓輪籠轂是也箱置床子弩一車上¶
容五人弓二弩二其一人擊金鼔以為一車進止前轅¶
置䝉幢一以陣牽車者也其車周廻悉覆以氊以備矢¶
石火箭也凡一車二十五人車上五人前後推十四人¶
<pb:KR3k0032_WYG_146-23b>¶
執器械六人凡車十乗約以歩多少隨之三軍所止横¶
列直布以為寨脚夜則聨制鐵索以撅陷地制其兩輪¶
兩車之間用人五十其車相去不過五人行止挾轅以¶
為隊所謂伍承彌縫也唐李靖嘗引漢魏之法五車為¶
隊僕射一人十軍為帥率長一人凡車十乗將吏二人¶
以今法推之則跳盪為騎兵也戰鋒隊相半也駐¶
隊無事乗而出也臣以為可用於平川之地一則¶
<pb:KR3k0032_WYG_146-24a>¶
陷陣以抑奔衝二則下營以為陣脚今令固自賫¶
船式詣闕進呈既試用之而有是命　楊偕創作¶
兵車¶
¶
嘉祐兵車　拒馬車¶
¶
嘉祐三年六月十九日章詢造陣脚兵車賜帛五十匹¶
五年四月乙丑郭諮獻所造拒馬車　知澧州宋守信¶
遣李錫持新様流星弩拒馬牌寨脚車山字甲八種來¶
進¶
<pb:KR3k0032_WYG_146-24b>¶
治平萬全車¶
¶
治平三年六月十八日黄懐信造戰車一名為萬全車¶
詔以小様進入¶
¶
熈寧戰車¶
¶
熈寧六年十二月丁亥詔賈逵郭固教習車戰隊法伍¶
法及令程昉於沿河採車材三千兩下軍器監定様製¶
造戰車上修嚴武備既採唐李靖三人隊法乃欲試行¶
之且以北邊地平可以用車為營衞令二府講求以聞¶
<pb:KR3k0032_WYG_146-25a>¶
而有是詔七年正月庚戌判軍器監呂惠卿等上編成¶
弓式初在京及諸路軍器多劣惡河北尤甚至是所製¶
兵器皆精剸其後遂詔齎新造軍器付諸路作院為式¶
　長編熈寧七年八月先是遣内侍用民車以備邊沈¶
括曰車戰之制見於歴世臣但未知一事古人所謂輕¶
車者也今之民車以牛輓之日不能行三十里俗謂之¶
太平車恐兵間不可用事寢¶
¶
建炎車制圖¶
¶
建炎元年六月丙戌李綱言歩不足以勝騎騎不足以¶
<pb:KR3k0032_WYG_146-25b>¶
勝車請以車制頒於京東西路使製造教習因繪圖進¶
呈其法用張行中所創兩竿雙輪上載弓弩又設支籬¶
以捍矢石下設鐵裙以衛人足長兵禦人短兵禦馬傍¶
施鐡索行則布以為陣止則聨以為營每車用卒二¶
十五人四人推竿以運車一人登車以發矢餘執軍器¶
夾車之兩傍每軍二千五百人以五之一為輜重及衞¶
兵餘當車八十乗即布方陣則四面各二十乗而輜重¶
<pb:KR3k0032_WYG_146-26a>¶
處其中　建炎初宗澤建車戰法運車者十有一執器¶
械輔車者十有四毎車計二十五人¶
¶
紹興戰車　神武戰車¶
¶
紹興二年初王大智請造戰車六月甲辰以所造霆擊¶
車電擊車各一乗進呈上觀于内殿既而車不可用¶
一本云紹興元年進呈王大智造車器上曰車戰可用¶
否古法既廢不聞用車所勝莫若令多造弩　㑹要二¶
十九年三月宰執進呈陳敏戰車之議上曰戰車雖出¶
於古然用各有宜兼一事之費差大其用材有非東南¶
<pb:KR3k0032_WYG_146-26b>¶
所産者姑令三帥一議之免令武夫有棄一得一之歎¶
　上謂輔臣曰車制雖古然用各有宜况其物料多南¶
方所無且古人用車亦或不利如驂絓而止之類葢用¶
車於戰陣間亦非利器也席益曰古人之戰彼此皆用¶
車至於彼徒我車已有侵軼之慮而後人毎以車敵騎¶
其敗固宜房琯陳濤斜是也¶
¶
隆興車陣¶
¶
<pb:KR3k0032_WYG_146-27a>¶
隆興元年八月六日進呈陳敏軍中教習車陣陳康伯¶
曰數年前陳敏增制造行下三衙相度有車様陣圖見¶
在上曰車戰古法平原曠野可以備馳突爾亦卒不¶
用¶
或問道千乗之國千乗之國可使治其賦何謂千乗曰¶
包氏依王制孟子謂方里為井十井為乗百里之國適¶
千乗馬氏依周禮司馬法謂畆百為夫夫三為屋屋三¶
為井井十為通通十為成成出革車一乗千乗之賦其¶
地千成方三百一十六里有畸唯公侯之封乃能容之¶
<pb:KR3k0032_WYG_146-27b>¶
朱子曰馬說八百家出車一乗包氏說八十家出車一¶
乗疑馬氏為可據愚攷漢刑法志四井為邑四邑為丘¶
丘十六井也有戎馬一匹牛三頭四丘為甸甸六十四¶
井也有戎馬四匹兵車一乗牛十二頭甲士三人卒七¶
十二人是謂乗馬之法一封三百一十六里提封十萬¶
井定出賦六萬四千井戎馬四千匹兵車千乗此諸侯¶
之大者也是謂千乗之國其說與馬融同此朱子所謂¶
<pb:KR3k0032_WYG_146-28a>¶
可據也或曰朱子於論語或問云車一乗甲士歩卒合¶
七十五人於詩集傳云千乗大國之賦成方十里出革¶
車一乗甲士三人左持弓右持矛中人御歩卒七十二¶
人將重車者二十五人千乗之地三百十六里有竒車¶
千乗法當用十萬人為歩卒者七萬二千人大國三軍¶
為車三百七十五乗三萬七千五百人其為歩卒不過¶
二萬七千人敢問既曰一乗七十五人又曰一乗百人¶
何也曰朱子讀曹公杜牧注孫子見所論車乗人數諸¶
儒皆所未言蔡季通每論此事以考周禮軍制皆合然¶
<pb:KR3k0032_WYG_146-28b>¶
則孫子之注可得聞歟曰孫子作戰篇凡用兵之法馳¶
車千駟革車千乗帶甲十萬曹公注馳車輕車也杜牧¶
注輕車戰車也古者車戰革車輜車重車也載器械財¶
貨衣裝司馬法曰一車甲士三人歩卒七十二人㶴家¶
子十人固守衣裝五人廐養五人樵汲五人輕車七十¶
五人重車二十五人故二乗兼一百人為一隊舉十萬¶
之衆革車千乗校其費用支計則百萬之衆皆可知也¶
<pb:KR3k0032_WYG_146-29a>¶
說齋唐氏魯君制問亦云大國三軍其賦千乗書費誓¶
曰魯人三郊三遂郊即鄉也天子六鄉具六軍六遂貳¶
之合都邑之師為萬乗魯三郊具三軍三遂貳之合都¶
邑之師為千乗所謂千乗之國成國半天子之軍也古¶
者積伍五人正卒百人而車法成其七十五人為戰車¶
一乗徒七十二人甲士三人其二十五人别為重車萬¶
二千五百人為軍為戰車百二十五乗徒九千人甲士¶
三百七十五人一軍合為九千三百七十五人三軍合¶
二萬八千一百二十五人魯頌閟宮言公徒三萬者舉¶
<pb:KR3k0032_WYG_146-29b>¶
三軍之成數也言公車千乗者舉兵車之成數也昭公¶
之蒐傳稱革車千乗朱子或問止言輕車集傳兼言重¶
車所以不同或曰重車見於經傳歟曰左氏傳乙卯楚¶
師軍於邲丙辰楚重至於邲呂氏謂凡戰兵車在前輜¶
重在後楚重次日乃至後兵車一日故無鈔掠之患漢¶
志謂甸出牛十二頭其以駕重車歟可使治其賦者左¶
氏傳所謂賦輿謂兵車之賦也古者提封約卒乗之數¶
<pb:KR3k0032_WYG_146-30a>¶
命將在公卿之列兵農一致文武同方孔門弟子樊遲¶
為右冉有用矛有若與攻吳之卒皆儒者之事士游於¶
藝未有不習射御者夫子亦曰我戰則克自文武殊塗¶
服儒衣冠以武事為耻而介胄之夫不知義亂是用長¶
黎民亦曰殆哉古有車無騎騎戰始於七國於是車制¶
廢房琯用之而敗以不教民戰是謂棄之琯之謂矣¶
　玉海卷一百四十六¶
<pb:KR3k0032_WYG_146-30b>¶
